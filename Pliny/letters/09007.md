# (VII) C. PLINIVS ROMANO SVO S.

1. *Aedificare te scribis.* 

2. *Bene est, inueni patrocinium; aedifico enim iam ratione quia tecum.*

3. *Nam hoc quoque non dissimile quod ad mare tu, ego ad Larium lacum.*

4. *Huius in litore plures meae uillae, sed duae maxime ut delectant ita
   exercent.*

5. *Altera imposita saxis more Baiano lacum prospicit, altera aeque more Baiano
   lacum tangit.*

6. *Itaque illam tragoediam, hanc adpellare comoediam soleo, illam quod quasi
   cothurnis, hanc quod quasi socculis sustinetur.*

7. *Sua utrique amoenitas, et utraque possidenti ipsa diuersitate iucundior.*

8. *Haec lacu propius, illa latius utitur; haec unum sinum molli curuamine
   amplectitur, illa editissimo dorso duos dirimit; illic recta gestatio longo
   limite super litus extenditur, hic spatiosissimo xysto leuiter inflectitur;
   illa fluctus non sentit haec frangit; ex illa possis despicere piscantes, ex
   hac ipse piscari, hamum- que de cubiculo ac paene etiam de lectulo ut
   e naucula iacere.*


9. *Hae mihi causae utrique quae desunt adstruendi ob ea quae supersunt.*

10. *Etsi quid ego rationem tibi? apud quem pro ratione erit idem facere.*

11. *Vale.*
