# (I) C. PLINIVS ROMANO SVO S.

1. *Post aliquot annos insigne atque etiam memorabile populi Romani oculis
   spectaculum exhibuit publicum funus Vergini Rufi, maximi et clarissimi ciuis,
   perinde felicis.*

2. *Triginta annis gloriae suae superuixit; legit scripta de se carmina, legit
   historias et posteritati suae interfuit.*

3. *Perfunctus est tertio consulatu, ut summum fastigium priuati hominis
   impleret, cum principis noluisset.*

4. *Caesares quibus suspectus atque etiam inuisus uirtutibus fuerat euasit,
   reliquit incolumem optimum atque amicissimum, tamquam ad hunc ipsum honorem
   publici funeris reseruatus.*

5. *Annum tertium et octogensimum excessit in altissima tranquillitate, pari
   ueneratione.*

6. *Usus est firma ualetudine, nisi quod solebant ei manus tremere, citra
   dolorem tamen.*

7. *Aditus tantum mortis durior longiorque, sed hic ipse laudabilis.*


Nam cum uocem praepararet acturus in consulatu principi gratias, liber quem
forte acceperat grandiorem, et seni et stanti ipso pondere elapsus est. Hunc dum
sequitur colligitque, per leue et lubricum pauimentum fallente uestigio cecidit
coxamque fregit, quae parum apte collocata reluctante aetate male coiit.

Huius uiri exsequiae magnum ornamentum principi magnum saeculo magnum etiam foro
et rostris attulerunt. Laudatus est a consule Cornelio Tacito; nam hic supremus
felicitati eius cumulus accessit, laudator eloquentissimus. Et ille quidem
plenus annis ab√Æt, plenus honoribus, illis etiam quos recusauit: nobis tamen
quaerendus ac desiderandus est ut exemplar aeui prioris, mihi uero praecipue,
qui illum non solum publice quantum admirabar tantum diligebam; primum quod
utrique eadem regio, municipia finitima, agri etiam possessionesque
coniunctae, praeterea quod ille mihi tutor relictus adfectum parentis exhibuit.
Sic candidatum me suffragio ornauit; sic ad omnes honores meos ex secessibus
accucurrit, cum iam pridem eiusmodi officiis renuntiasset; sic illo die quo
sacerdotes solent nominare quos dignissimos sacerdotio iudicant, me semper
nominabat. Quin etiam in hac nouissima ualetudine, ueritus ne forte inter
quinqueuiros crearetur, qui minuendis publicis sumptibus iudicio senatus
constituebantur, cum illi tot amici senes consularesque superessent, me huius
aetatis per quem excusaretur elegit, his quidem uerbis: 'Etiam si filium
haberem, tibi mandarem.'

Quibus ex causis necesse est tamquam immaturam mortem eius in sinu tuo defleam,
si tamen fas est aut flere aut omnino mortem uocare, qua tanti uiri mortalitas
magis finita quam uita est. Viuit enim uiuetque semper, atque etiam latius in
memoria hominum et sermone uersabitur, postquam ab oculis recessit. Volo tibi
multa alia scribere, sed totus animus in hac una contemplatione defixus est.
Verginium cogito, Verginium uideo, Verginium iam uanis imaginibus, recentibus
tamen, audio adloquor teneo; cui fortasse ciues aliquos uirtutibus pares et
habemus et habebimus, gloria neminem. Vale.
